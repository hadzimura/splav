\section{Lucija Stupica}

\begin{verse}

\textbf{Dublin}

\medskip

Dláždění. Ravennské mozaiky. \\
Špatně položená podlaha. \\
Jdeš a necítíš skály. \\
Úzkost je barevný páv. \\
A~země je daleko, \\
tisíce kilometrů \\
a hranice nejsou. \\

\medskip

Nazout sedmimílové boty, \\
rozpustit se v~šplouchání moře, \\
zatímco hraje Gould Bacha. \\
Starý klavír už doma dlouho mlčí, \\
nedovedl mi vlézt na záda. \\

\medskip

Zase mi chybí teran, \\
mají jen pivo a harmoniku, \\
hraje asi MacTenčitamten. \\
A~zelená se převaluje, \\
končí modrou, nekonečnou propastí. \\

\bigskip

\textbf{Zátiší}

\medskip

Když zavřeli housle do rakve, \\
vystlané měkkou látkou, \\
na papíře akvarelu \\
se sešly barvy \\
a přelily se v~jinou touhu. \\

\medskip

Léto  se rozprostřelo po celém \\
pobřeží plném turistů, \\
kteří ospale vlečou nohy. \\
Oslepená sluncem následuji čáru, \\
protínající tiché, skleněné nebe. \\

\medskip

Abych překročila hranici, \\
potřebuji slévání zvuků \\
v~barvy, stále méně stínu \\
a šifrovaný jazyk země. \\

\bigskip

\textbf{Umělcova vlast}

\medskip

Když už myslíš, že se rozevře jazyk, \\
rozevře jako velký modrý deštník, \\
vezme tě pod sebe a nestane se to, \\
jsi dosud sám na druhé straně slova, \\
skrytý barevností perského koberce, \\ 
utkaného z nejmenších uzlíků, a \\
vaneš škvírou modrého odpoledne \\
do neviditelného balónu, který co nevidět praskne. \\

\medskip

A~namaloval sis tvář \\
a zatančil něco, co se tanci podobá, \\
vábil třešňové rty, \\
aby se rozbily o~tvé, \\
aby se procházely každý svou cestou, \\
a zapomněly, ano, spolu zapomněly na zavřený \\
deštník v jednom tmavém koutě pokoje. \\

\medskip

Na okraji střech se párají oblaka. \\
Tenká čára, jíž proniká  \\
světlo, je tvá čára šerpy --  \\
podle ní držíš směr. Jednou se rozhodneš: \\
skočíš, sám, bez odlesku. \\
A~budeš doufat, že tě ona viděla. \\

\medskip

\textbf{Zločin luny}

\medskip

Vůně rybí restaurace, na terase tanec talířů, \\
spousta šeptání, obrysy chodců… a jsi sám, \\
našit na svou záplatu pobřeží, pocit nekonečna \\
zaplaví tělo -- v následné chvíli zmizí. \\

\medskip

Den se zhroutil v zaťatou pěst, \\
jež se pomalu otvírá pro věnování \\
prachu moři na poslední sbohem. \\
Vlna, vytvořená jakoby z hudby, nevíš, \\
kde začíná, kde končí. \\
Neklid holubích cest. \\
I~v tobě moře -- znáš ho už? \\

\medskip

Večer se jako vyplašený stín sliješ s tmou. \\
Vytratíš se na své pobřeží, mlčíš \\
v seskládaném světě jazyka \\
a hledíš jako nebohé zvíře ke žhnoucímu obzoru. \\
Pomalu sedneš a čekáš na zločin luny. \\

\end{verse}

\podpis{přeložil Aleš Korzár}