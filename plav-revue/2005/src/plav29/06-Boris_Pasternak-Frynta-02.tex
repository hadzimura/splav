\section{Boris Pasternak (bez názvu)}

\begin{verse}


Co se slávou, když tolik divů

nám každou chvíli bere dech?

K~čemu se vtírat do archívu,

žít v~poškrtaných papírech.

\medskip

Dávat je tvorby účel pravý

a razit prostor bez hranic.

Je strašné na vrcholku slávy

vědět, že nejsi vůbec nic.

\medskip

Žít skromně. Šetřit slabé síly,

až jich snad bude jednou dost,

abychom dálku přivábili

a dohonili budoucnost.

\medskip

Neškrtat v~knihách. Každá věta

ať trvá, až tu nebudem.

Škrtejme špatné dny a léta

jen v~knihách psaných osudem.

\medskip

Zůstávat neznámí. A~v~práci

se tiše ztrácet jako dým,

tak jako krajina se ztrácí

v~mlze, co padá na podzim.

\medskip

Dál ve tvých stopách půjdou další.

Každý tvůj pohyb budou znát.

Ty ale nepropadni falši

třídění vítězství a ztrát.

\medskip

A~nevzdávej se vlastní tváře,

jediný rys si nedej vzít.

Protože nikdo nedokáže

nic víc než žít. Do konce žít.

\end{verse}

\podpis{přeložil Emanuel Frynta}